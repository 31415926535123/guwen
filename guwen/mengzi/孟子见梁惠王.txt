一 《孟子梁惠王上》
孟子见梁惠王。王曰：“叟，不远千里而来，亦将有以利吾国乎？”	
孟子对曰：“王何必曰利？亦有仁义而已矣。王曰‘何以利吾国’？大夫曰‘何以利吾家’？士庶人曰‘何以利吾身’？上下交征利而国危矣。万乘之国弑其君者，必千乘之家；千乘之国弑其君者，必百乘之家。万取千焉，千取百焉，不为不多矣。苟为后义而先利，不夺不餍。未有仁而遗其亲者也，未有义而后其君者也。王亦曰仁义而已矣，何必曰利？”

注
上下交征利而国危矣：交，互相
万乘之国弑其君者，必千乘之家：家 ，卿大夫的采邑
不夺不餍：餍 ，满足

二 《孔丛子杂训》
孟轲问牧民何先？子思曰：“先利之。”曰：“君子之所以教民，亦有仁义而已矣，何必曰利。”子思曰：“仁义、固所以利之也。上不仁，则下不得其所；上不义，则下乐为乱也。此为不利大矣。故《易》曰：‘利者、义之和也’，又曰：‘利用安身以崇德也’。此皆利之大者也。”

注
孟轲问牧民何先：牧，统治
利用安身以崇德也：用， 用来 。以， 且
