梁惠王曰：“晋国，天下莫强焉，叟之所知也。及寡人之身，东败于齐，长子死焉；西丧地于秦七百里；南辱于楚。寡人耻之，愿比死者一洒之，如之何则可？”		
孟子对曰：“地方百里而可以王。王如施仁政于民，省刑罚，薄税敛，深耕易耨。壮者以暇日修其孝悌忠信，入以事其父兄，出以事其长上，可使制梃以挞秦楚之坚甲利兵矣。彼夺其民时，使不得耕耨以养其父母，父母冻饿，兄弟妻子离散。彼陷溺其民，王往而征之，夫谁与王敌？故曰：‘仁者无敌。’王请勿疑！”
孟子见梁襄王。出，语人曰：“望之不似人君，就之而不见所畏焉。卒然问曰：‘天下恶乎定？’吾对曰：‘定于一。’
‘孰能一之？’对曰：‘不嗜杀人者能一之。’	
‘孰能与之？’对曰：‘天下莫不与也。王知夫苗乎？七八月之间旱，则苗槁矣。天油然作云，沛然下雨，则苗浡然兴之矣。其如是，孰能御之？今夫天下之人牧，未有不嗜杀人者也，如有不嗜杀人者，则天下之民皆引领而望之矣。诚如是也，民归之，由水之就下，沛然谁能御之？’”
注：
晋国：韩赵魏三家分晋，称为三晋，梁惠王徙都大梁，故魏也称为梁，此处即梁惠王自称魏国为晋国
愿比死者一洒之：为死者雪耻
地方百里而可以王：地方百里，方圆百里。
深耕易耨：耨，耘，即除草
可使制梃以挞秦楚之坚甲利兵矣：梃，棍棒
彼夺其民时：彼，指敌国，下同。夺其民时，违背农时
彼陷溺其民：陷，使陷于阱。溺，使溺于水。
语人曰：语，告诉
就之而不见所畏焉：所畏，令人敬畏的地方
卒然问曰：卒然，突然
天下恶乎定：恶，如何
七八月之间旱：周历七八月
天油然作云，沛然下雨：油然，形容云盛。沛然，形容雨盛
今夫天下之人牧：人牧，统治者
则天下之民皆引领而望之矣：引，伸长。领，脖子
